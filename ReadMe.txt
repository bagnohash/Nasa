Link to downlaod the game:
https://premmix.itch.io/callisto3023

Description:
Stworzyliśmy symulacyjną grę 3D z elementami edukacyjnymi, której akcja rozgrywa się w roku 3023 w ekosystemie Jowisza. Ma na celu wprowadzenie do tematyki kosmosu przyszłych specjalistów, których w branży brakuje. Dzięki niej gracze poznają zagadnienia związane z przygotowaniem załogowej misji dalekiego zasięgu, która ma dotrzeć do innego układu planetarnego. Przy okazji zabawy poznają zasady poruszania się obiektów w przestrzeni kosmicznej, uczą się naukowych podstaw nowoczesnych sposobów wytwarzania energii oraz zarządzania zasobami surowcowymi, energetycznymi itp. Tak daleka i długa podróż wymaga zbudowania statku, w którym ludzie będą mogli żyć i pracować w warunkach sztucznej grawitacji, z zachowaniem rytmu dobowego. Aby przetrwać wieloletnią podróż w dobrej kondycji fizycznej i psychicznej, załoga musi mieć do dyspozycji dużą przestrzeń i możliwość podejmowania różnorodnych aktywności (praca, relaks, relacje międzyludzkie). W dodatku statek musi pomieścić bardzo dużo zasobów (energia, woda, żywność, paliwo itp.) Start tak ogromnych statków z Ziemi byłby niezwykle kosztowny. Również ich budowa w warunkach ziemskich powodowałaby degradację środowiska i zasobów naturalnych. Dlatego cały cykl produkcyjny odbywa się w przestrzeni kosmicznej - od pasa planetoid po księżyce Jowisza. Asteroidy będą źródłem surowców, powierzchnie lodowych księżyców zaopatrzą misje w paliwo, np. wodór i tlen oraz hel-3 i deuter. Ocean na Europie umożliwi tworzenie podwodnych farm i dostarczy żywności (endemicznej-zmodyfikowanej lub zaadaptowanej z Ziemi). Będzie również źródłem energii geotermalnej dla utrzymania bazy-przetwórni i portu kosmicznego. Poszczególne moduły statku - wyprodukowane na Kallisto - wyniesione zostaną na jego orbitę (przyspieszenie grawitacyjne 8 razy mniejsze, niż ziemskie) i tam zmontowane. Podczas startu z orbity zostanie wykorzystana asysta grawitacyjna Jowisza z ewentualnym dodatkowym przyspieszeniem podczas przelotu obok Saturna (podczas koniunkcji obu planet). Zapewni to bardzo szybkie przyspieszenie już na początku misji. Wybór księżyca Kallisto pod lokalizację głównej bazy podyktowany został ze względu na niski poziom promieniowania (bezpieczna odległość od pasów radiacyjnych Jowisza i dodatkowo własna ochronna magnetosfera). W dodatku - w odróżnieniu od innych ksieżyców galileuszowych - powierzchnia Kallisto jest stabilna geologicznie.
